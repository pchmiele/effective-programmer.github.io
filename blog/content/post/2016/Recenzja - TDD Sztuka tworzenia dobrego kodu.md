+++
author = "Przemysław Chmielewski"
date = "2016-01-31T14:44:34+02:00"
description = "Recenzja książki \"TDD Sztuka tworzenia dobrego kodu\" by Kent Beck"
tags = ["książki", "recenzje"]
title = "[Recenzja] TDD Sztuka tworzenia dobrego kodu"
categories = ["recenzje"]
menu = ""
banner = "banners/Cover-TDD-750x410.jpg"
+++

Długo zwlekałem z recenzją tej książki. Z jednej strony mam wielki szacunek do jej autora [Kenta Beck](https://en.wikipedia.org/wiki/Kent_Beck) za jego wkład w rozwój metodyk rozwoju oprogramowania ([Test Driven Development](https://en.wikipedia.org/wiki/Test-driven_development), [Extreme Programming](https://en.wikipedia.org/wiki/Extreme_programming), [Agile Manifesto](http://www.agilemanifesto.org/)) a z drugiej mam wrażenie, że spotkałem się z nią na zbyt późnym etapie kariery, aby sprostała moim oczekiwaniom. Jest to najczęściej polecana pozycja stanowiąca dobry wstęp do zasad TDD.  Zacznijmy jednak od początku. "TDD. Sztuka tworzenia dobrego kodu" jest książką opisującą podstawy metodyki TDD - Test Driven Development (programowanie sterowane testami). Samo TDD opiszę innym razem. Książka dzieli się na 3 części, każda z nich skupia się na innym aspekcie użycia wzorca.

W części pierwszej autor opisuje zasady TDD na przykładzie rozwoju modelowego kodu biblioteki do obliczeń finansowych na różnych walutach. W prosty i przejrzysty  sposób pokazywane są zasady metodyki, najczęstsze wątpliwości jakie nasuwają się podczas jej użycia oraz prawa jakimi powinniśmy się stosować, aby w pełni wykorzystywać jej zalety. Dodatkowo wraz z kolejnymi stronami obserwujemy jak użycie TDD chroni nas zarówno przed implementowaniem niepotrzebnego kodu, jak i sprawia, że jesteśmy bardziej produktywni, ponieważ nie musimy się martwić o to czy nasze aktualne zmiany nie wpłyną negatywnie na działanie innych fragmentów kodu. Dla początkujących oraz osób które nigdy nie pisały testów jednostkowych polecam implementowanie kodu i testów równolegle z autorem. **TDD nie jest techniką, którą można się nauczyć przez przeczytanie jednej książki**. Dla osób, które wiedzą czym jest TDD oraz próbowały pisać kod wykorzystując tą technikę, wrażenie może robić lekkość z jaką autor dodaje nowe testy, które w prosty sposób przyczyniają się do rozwoju tworzonej biblioteki.

Druga część skupia się na tworzeniu od podstaw frameworka TDD pisanego zgodnie z zasadami TDD. Przyznam, że sama koncepcja jest bardzo intrygująca i musiała być swojego rodzajem wyzwaniem dla autora, ale poradził sobie z nim fenomenalnie.  Kent w niezwykle ciekawy sposób opisał działanie frameworków TDD z rodziny [xUnit](https://en.wikipedia.org/wiki/XUnit) przy dalszym poszerzaniu naszej wiedzy o tym jak najefektywniej stosować TDD.

Część trzecia teoretycznie skupia się na na opisaniu wzorców, które idą w parze z rozwojem kodu z wykorzystaniem TDD. W praktyce autor większość miejsca przeznacza na opisanie absolutnie podstawowych wzorców projektowych oraz lekko dotyka sposobów refaktoryzacji. Oba te zagadnienia opisane są jednak w zbyt małym stopniu, aby  uznać je za wartościowe. Książka nic by nie straciła gdyby te fragmenty zostały pominięte. Nie mam natomiast  nic do zarzucenia części opisującej wzorce (nie projektowe) TDD oraz sposoby wykorzystania frameworków TDD.

Książkę, czytałem w polskim tłumaczeniu. Osobiście drażniło mnie nagminne stosowanie wyrażenia "oprogramowanie sterowane testami". Jednak TDD brzmi lepiej i krócej:)

"TDD. Sztuka tworzenia dobrego kodu"  - polecam zwłaszcza osobom niezaznajomionym z TDD i pisaniem testów jednostkowych. Książka jest **bardzo dobrym wprowadzeniem** do tych zagadnień, a autor w przekonujący sposób potrafi zachęcić nas do ich wykorzystania w przyszłości. **Polecam również dla osób, które od TDD się odbiły** lub mają wątpliwości co do tego czy prawidłowo wykorzystują TDD w codziennej praktyce. Nie będzie jednak ona specjalnie wartościowa dla osób, które na TDD zjadły zęby. W ich przypadku polecam inne pozycje, o których na pewno jeszcze będę pisał w przyszłości.

Amazon: [Test Driven Development: By Example](http://www.amazon.com/Test-Driven-Development-By-Example/dp/0321146530)  
Helion: [TDD. Sztuka tworzenia dobrego kodu](http://helion.pl/ksiazki/tdd-sztuka-tworzenia-dobrego-kodu-kent-beck,tddszt.htm)