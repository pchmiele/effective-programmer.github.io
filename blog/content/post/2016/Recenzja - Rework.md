+++
author = "Przemysław Chmielewski"
date = "2016-01-07T17:28:54+02:00"
description = "Recenzja książki Rework by Jason Fried and David Heinemeier Hansson"
tags = ["recenzje", "książki"]
title = "[Recenzja] Rework"
categories = ["recenzje"]
menu = ""
banner = "banners/Cover-Rework-750x410.jpg"
+++

Zdecydowałem się dziś na zrecenzowanie książki [Rework](http://helion.pl/ksiazki/rework-jason-fried-david-heinemeier-hansson,rework.htm#opis) autorstwa Jasona Frieda oraz Davida Heinemeiera Hanssona, twórcy aplikacji  do zarządzania projektami [Basecamp](https://basecamp.com/) oraz autorów bloga [Signal vs. Noise](https://signalvnoise.com/). Dodatkowo zaskoczeniem również okazał się fakt, że David jest głównym twórcą frameworka **Ruby on Rails**, o czym dowiedziałem się dopiero w trakcie czytania książki.

Na przeczytanie książki zdecydowałem się po tym jak kilkukrotnie została wspomniana przez autorów blogów i podcastów, które śledzę. Dodatkowym czynnikiem decydującym były bardzo dobre oceny i recenzje w serwisach [amazon](http://www.amazon.com/Rework-Jason-Fried/dp/0307463745/ref=asap_bc?ie=UTF8) oraz [helion](http://helion.pl/ksiazki/rework-jason-fried-david-heinemeier-hansson,rework.htm), po przeczytaniu, których rodził się obraz książki wybitnej. Czy faktycznie taka jest? Spróbuję odpowiedzieć na to pytanie w dalszej części.

Zacznijmy od plusów.

Rework jest napisany w formie krótkich (1-3 stronnicowych) artykułów, które równie dobrze mogłyby być artykułami na bloga. Każdy z nich stara się zobrazować podejście autorów do danego zagadnienia. To co może się w książce podobać to to, że jest napisana bardzo prostym i przyjaznym językiem (czytałem polskie wydanie). Chyba nigdy, żadnej książki nie będącej beletrystyką, nie czytało mi się równie lekko. Wiedza, którą autorzy starają się nam przekazać jest **bardzo skondensowana**, rozdziały **nie są rozwleczone**. W książce nie występują również, znienawidzone przeze mnie, ciągłe powtórzenia tej samej treści.

Dodatkowo w moim przypadku dochodzi jeszcze aspekt czysto subiektywny, dawno nie czytałem tak **zdroworozsądkowego podejścia** do spraw związanych z zarządzaniem, prowadzeniem biznesu oraz pracą. Podczas czytania kilkukrotnie odczułem nieskrywaną satysfakcję z faktu, że osoby o poglądach, które w wielu miejscach jak się okazało są bardzo podobne do moich, osiągnęły tak ogromy sukces na skalę międzynarodową.

Dość słodzenia, pora dodać łyżkę dziegciu.

Niestety, ale mam z tą książką pewien problem. Czytając REWORK, mam wrażenie jakbym był na średnim jakościowo szkoleniu. Owszem dobrze się czyta, "wchodzi jak woda", **zgadzam się z większością** ale to nie jest wiedza uniwersalna. Nie zadziała w każdym przypadku. Nie jest poparta żadnym badaniem. Forma krótkich artykułów z powodu swojej skondensowanej formy, nie pozwala na wyczerpanie poruszanych tematów. Mam wrażenie, że o sukcesach Basecampa oraz REWORK zadecydował charakter ich twórców, z których wynikają zasady opisane w książce a nie odwrotnie. Wystarczy spojrzeć na Wikipedię i postać [Davida](https://en.wikipedia.org/wiki/David_Heinemeier_Hansson). Twórca Ruby on Rails, wyróżniony przez Google i O'Reiily nagrodą ["Hacker of the Year"](https://developers.google.com/open-source/osa/?csw=1), ścigający się z sukcesami w wyścigach Le Mans – na pewno nie można zaliczyć go do grona przeciętniaków.

Podsumowując.

Pomimo wcześniejszych zastrzeżeń, książkę polecam. Jest dowodem na to, że można prowadzić firmę bez przeznaczania funduszy na marketing, agencje PR-owe oraz prób zgadywania przyszłości (przekleństwo korporacji) i estymowania wszystkiego co się da.

Amazon - [Rework](https://www.amazon.com/Rework-Jason-Fried/dp/0307463745)  
Helion - [Rework](http://helion.pl/ksiazki/rework-jason-fried-david-heinemeier-hansson,rework.htm)