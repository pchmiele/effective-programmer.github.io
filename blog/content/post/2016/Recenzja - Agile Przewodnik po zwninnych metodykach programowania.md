+++
author = "Przemysław Chmielewski"
date = "2016-01-31T14:44:15+02:00"
description = "Recenzja książki \"Agile. Przewodnik po zwinnych metodykach programowania\" by Andrew Stellman, Jennifer Greene"
tags = ["książki", "recenzje"]
title = "[Recenzja] Agile Przewodnik po zwninnych metodykach programowania"
categories = ["recenzje"]
menu = ""
banner = "banners/Cover-Agile-przewodnik-po-zwinnych-metodykach-1-750x410.jpg"
+++

Agile oraz zwinne metodyki tworzenia oprogramowania są stosowane w przemyśle IT  już od jakiegoś czasu. Samo [Agile Manifesto](http://www.agilemanifesto.org/)  zostało ogłoszone światu prawie 15 lat temu (2001 rok). Nie zmienia to jednak faktu, że zrozumienie wartości promowanych przez twórców manifestu jest mniejsze niż technik stosowanych np. w Scrumie. O ile podział prac na sprinty,  daily stan-upy, user story ze Scruma czy continuous integration i programowanie w parach z XP są powszechnie znane i używane codziennie w setkach projektów, to już znajomość treści manifestu, [dwunastu zasad agile](http://agilemanifesto.org/principles.html), czy też wartości agile, wciąż jest na dość słabym poziomie. Tu z pomocą przychodzi książka "Agile. Przewodnik po zwinnych metodykach programowania" napisana przez Andrew Stellman oraz Jennifer Greene.

Trzy  rozdziały książki skupiają się na wyjaśnieniu czym jest oraz jak powstał Agile. Autorzy wyjaśniają między innymi: jak powinniśmy rozumieć Agile Manifesto, czym są wartości w nim opisane oraz co należy rozumieć przez każde z dwunastu zasad Agile. Te rozdziały są najbardziej ogólne a autorzy w nich skupiają się na jak najlepszym ukazaniu jak ważne jest wspólne kierowanie się wartościami Agile, nie tylko przez poszczególnych programistów, ale przez cały zespół i organizację.

W kolejnych rozdziałach opisane są dwie zwinne metodyki wytwarzania oprogramowania: Scrum oraz XP. Autorzy w klarowny sposób tłumaczą czym są obydwie metodyki, z czego się składają i jakie są ich zalety. Opisy tych metodyk stanowią bardzo dobre wprowadzenie i zachętę do ich stosowania. Przy okazji zostają wyjaśnione najczęstsze problemy i wątpliwości, które napotykamy przy ich zastosowaniu. Wielokrotnie podkreślony zostaje również fakt, że samo wprowadzenie technik wchodzących w skład Scruma i XP, w oderwaniu od wartości Agile sprawi, że osiągniemy wyniki jedynie odrobinę lepsze od tych osiąganych w zespołach tradycyjnie zarządzanych.

W dalszej części znajdziemy wprowadzenie do tego czym jest Lean oraz Kanban. Te rozdziały spodobały mi się szczególnie, ponieważ do tej pory miałem dość mgliste pojęcie czym jest Lean, a książka zachęciła mnie do poszerzenia swojej wiedzy i sięgnięciu po inne materiały temu poświęcone. Nie inaczej jest w przypadku systemu Kanban, którego opis również zachęca do wprowadzenia go w zespole i eksperymentowania z nim.

Ostatni (najkrótszy) rozdział dotyczy Agile Couchów/Scrum Masterów. Jest on podsumowaniem wszystkich porad dla couchów, rozsianych na przestrzeni całej książki.

Najlepsze w książce jest to, że opisy poszczególnych metodyk przeplatane są historiami fikcyjnych zespołów borykających się z realnymi problemami, które dotykają większość prawdziwych zespołów. Na ich podstawie autorzy prezentują jakie błędy przeważnie popełniają realne zespoły przy wprowadzaniu zwinnych metodyk. Dodatkowo radzą jak postępować z problemami, na które natrafi prędzej czy później większość zespołów. Z problemami, których wiele teamów wprowadzających którąś metodykę zwinną po raz pierwszy, oczekiwało nigdy nie napotkać, będąc przekonanych, że Agile jest lekiem na wszystkie problemy w zarządzaniu projektami. Autorzy jednak wielokrotnie powtarzają, że ["There is no Silver Bullet"](http://worrydream.com/refs/Brooks-NoSilverBullet.pdf) i Agile nie jest tutaj wyjątkiem. Dobrze zrozumiany i wprowadzony pomoże, ale nie rozwiąże wszystkich naszych problemów.

Publikacja pełna jest ciekawych spostrzeżeń, stwierdzeń oraz cytatów. Szczególnie spodobał  mi się ten dotyczący planu i zobowiązań, który zamieszczam poniżej:

>Plany nie zobowiązują nas do niczego. Niezbędne jest bezpośrednie zobowiązanie się. Plan to tylko wygodne miejsce, w którym można je zapisać. Zobowiązania dokonywane są przez ludzi i dokumentowane w  planach projektu. Gdy ktoś na podstawie projektu utrzymuje, że zespół zobowiązał się do czegoś, nie chodzi mu o kawałek papieru. Ważna jest obietnica zapisana w tej postaci.

Najgorsze natomiast są spolszczenia (czytałem polskie wydanie książki), które w moim przypadku sprawiały, że miałem problem z płynnym czytaniem rozdziałów poświęconym Scrumowi. Za każdym razem w locie musiałem dokonywać tłumaczenia z Mistrza Młyna na Scrum Mastera, z Rejestru Zadań Sprintu na Sprint Backlog, z Właściciela Produktu na Product Ownera. Nie znam osoby, która używałaby na co dzień polskich odpowiedników tych słów, dlatego ciężko jest mi zrozumieć powód dla którego zostały one przetłumaczone.

Książkę polecam wszystkim, którzy pragną poszerzyć swoją wiedzę na temat zwinnych metodyk, niezależnie od tego jaką rolę pełnią w zespole. Nada się ona tak samo dobrze dla developera, team leadera, jak i managera.

Na koniec jeszcze jeden cytat:

>W firmie w której panuje kultura obwiniania i chronienia tyłka podejście przyjmij zobowiązanie a później przepraszaj, często jest najskuteczniejszą drogą do podwyżki lub zachowania stanowiska.

Helion - [Agile. Przewodnik po zwinnych metodykach programowania](http://helion.pl/ksiazki/agile-przewodnik-po-zwinnych-metodykach-programowania-andrew-stellman-jennifer-greene,agilpz.htm)  
Amazon - [Learning Agile: Understanding Scrum, XP, Lean, and Kanban](http://www.amazon.com/Learning-Agile-Understanding-Scrum-Kanban/dp/1449331920)